1 A karmesternek: „A szőlőtaposók” kezdetű ének dallamára. Kórah fiainak zsoltára. 2Krón 20,19

2 Mily kedvesek a te hajlékaid, ó, Seregek Ura!

3 Sóvárog, sőt eleped a lelkem az Úr udvarai után. Testem és lelkem ujjongva kiált az élő Istenhez. Zsolt 42,3

4 Még a veréb is talál házat, és a fecske is fészket, ahova fiókáit helyezi oltáraidnál, Seregek Ura, királyom és Istenem!

5 Boldogok, akik házadban laknak, szüntelenül dicsérhetnek téged! (Szela.) Zsolt 65,5

6 Boldog az az ember, akinek te vagy ereje, aki a te utaidra gondol.

7 Ha a Siralom völgyén mennek is át, források völgyévé teszik azt, az őszi eső is elárasztja áldásával.

8 Újult erővel haladnak, és megjelennek Istennél a Sionon.

9 Uram, Seregek Istene, hallgasd meg imádságomat! Figyelj rám, Jákób Istene! (Szela.)

10 Istenünk, pajzsunk, nézz ránk, tekints fölkented személyére!

11 Bizony, jobb egy nap a te udvaraidban, mint máshol ezer. Jobb az Isten háza küszöbén állni, mint a bűnösök sátraiban lakni.

12 Mert nap és pajzs az Úr, kegyelmet és dicsőséget ad az Isten. Nem vonja meg javait az Úr azoktól, akik feddhetetlenül élnek.

13 Seregek Ura, boldog az az ember, aki benned bízik!
